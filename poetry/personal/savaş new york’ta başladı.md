# savaş new york'ta başladı

```
Savaş başladı. 
İlk kurşun Manhattan’da atıldı.
İki aylık hamileydi Megan, 
Hiç düşünmeden verdi kararını.

Savaş New York’ta başladı.
Tren raylarında, 
Telefon hatlarında, 
Yırtılan mektup zarflarında
Amsterdam’a sıçradı. 

Bir adam bisikletinden indi.
Bir başkası tetiği çekti.
Savaş artık Paris’teydi.

Ay Sahara’nın etrafında dolandı
Savaş dört nala vardığı İstanbul’da
Bir kış günü Hrant’ın göğsüne saplandı.

Bir kış günü
Manhattan’da çıkan savaş
Tabanı delik bir ayakkabıya sızdı.

Bir kış günü
Babam televizyonda yerde yatan bir başka babayı gördü.

Bir kış günü
Babam mutfakta sessizce ağladı.

Savaş New York’ta
Savaş Amsterdam’ın sokaklarında
Savaş İstanbul’da başladı.

Megan öğle yemeğini masa başında yaptı
Van o gece bir fırın açmayı tasarladı
Hrant sokak ortasında kurşunlandı. 

Savaş bir kahvaltı masasında başladı
Ve sonunda Bağdat’ta bir kız çocuğunu sakat bıraktı. 

Savaş bir bilgisayar ekranında başladı
Muhammet Berlin'de Christian’a kokain sattı. 

Savaş kalabalık bir tren yolculuğuyla başladı
Bodrum sahiline bebek cesedi vurdu. 

Savaş üretkenliğin tapınaklarında başladı
Aynı yıl iflas etti Megan'ın ajansı
Van diyet yapmaya başladı ve
Muhammed en yakın arkadaşını bıçakladı. 

Savaş dalından kopan bir elma ile başladı
Megan çıplaklığından utandığı bir rüyadan uyandı.
```
