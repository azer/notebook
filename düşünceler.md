# düşünceler

[For English: random-thoughts.md](random-thoughts.md)

## Doğanın Düzeni ve İnsanın Düzeni

İnsan, dünyanın güneşin etrafında dönüşlerine sayısal bir değer atfedip, bu sayıların peşinde, iddialı, hırslı bir serüvene müdahil oluyor. Geçen her bir yılın öncekinden daha üstün, hatırladıklarımız veya yeni öğrendiklerimizin, unuttuklarımızdan, sistem ve düzenin kaostan, hayatın ölümden, konforun acıdan, varlığın yokluktan daha üstün olduğunu öğreniyor. Daha da ileriye gidip, kendilerinden sonra gelen nesle bu ezberi aktarmak için ellerinden geleni yapıyorlar.

Oğlum Fuji neredeyse 2.5 yaşında, hayatındaki hiçbirşey ardışık olarak ilerlemiyor. Mesela eve doğru giderken vazgeçip ateş böceklerini takip etmeye başlıyor. Parkta top oynarken iki tane karga görüyor, onların peşinden gidiyor. Kargaların peşinden koşarken, parkta nargile içen Suriyeli adamı görüyor, onun nargileye kömür koyuşunu fakat bir türlü yakamayışını 15 dakika dikkatle izliyor. 

Fuji bir yıl kadar sonra bu özelliğini unutarak, zamanı ardışık olarak, düzenli olarak yaşamaya başlayacak. Sıcak bir yaz günü ağaç kavuğundan burnunu dışarı çıkarıp serinlemenin keyfini yaşayan bir sincap gibi, veya tamamen keyiflenmek adına bir nehre atlayıp yüzen bir maymun gibi, ya da terkedilmiş bir dağ köyünde çaresizce bekleyen bir otostopçunun ertesi gün gözlerini varlığından haberinin dahi olmadığı bir hurma pazarının ortasında açması gibi değil, evdeyken dışarı çıkmayı, dışarıdayken de eve gideceği adımları düşünerek, hesaplı, adımlarının arasında mantıksal ilişki kurulabilir bir yaşantı sürmeye başlayacak... Ve bu da işte Fuji'nin, doğanın kendi düzeninden koparak, insanlığın düzenine katıldığı bir değişim süreci olacak...


## Zaman

Yağmurun bastırdığı bir gece, etrafı uzun otluklarla çevrili bir petrol ofisinin önünde, "acaba çadır mı kursak, yoksa otostop şansımızı biraz daha zorlasak mı?" diye düşünürken bulduk kendimizi. Şansımız varmış, birkaç dakika sonra bir kamyon durdu ve gittiğimiz istikameti sordu. Atladık. Hayatımın en anlamlı yolculuklarından biriydi.

Ertesi sabah gözlerimi sanki açtığımda bir hurma pazarının ortasında, güneş ışığının altında parlayan bir Fas kalesine bakarken buldum kendimi. Sanki bir zaman yolculuğu yapmıştık. Arabaları saymazsanız, etrafta bu yüzyıla dair hiçbir iz yoktu.

Bu pazarın, bu kasabanın insanları sanki bambaşka bir zaman dilimindelerdi. Onlar için zaman, birbiri ardına gelen, birbirinden üstün olan ardışık sayısal referanslar değildi. Bambaşka bir zaman algısı yaşanıyordu bu kasabada.

Dünyanın güneşin etrafında dönüşüne atfettikleri mana, her bir dönüşün birbirinden daha üstün olması gerektiği değil, hemen hemen aynı olmasında hiçbir sakınca olmadığıydı. Tıpkı 1.5 milyon yıldır aynı hayatı süren Bushmen kabileleri gibi.

## Dışa Dönmek

İnsanın vurabileceği en dip durumlardan biri, önemsediği ve etki yaratmak istediği bir konuda kendini ifade etmeye çalışırken, bir grup insanın can sıkıntılarına kısa bir süreliğine merhem oluvermesi.

Sanki bunu hissediyorum internette. Bir yandan kendimi anlatma, yaptığım işi ve düşüncelerimi, dünya görüşümü yayma güdüsü beni iteklerken, öte yandan, bir kaplumbağanın kafasını kabuğuna çekmesine benzer bir dürtü de tam olarak bu korkudan besleniyor.

## Su Seviyesi

Geçen hafta bir gemi resmi gördüm, suyun olmadığı, kayaların üzerine çakılmış bir gemi getir aklına. Resmi anlatan Martin "Geminin yol alması için su seviyesinin kayalardan yüksek olması şart" diyordu. Kendimizi bir gemi olarak düşünürsek, bizi bir yerlere götürecek olan su seviyesi, bizim kendimiz ve dış dünya ile olan ilişkimize bağlı. Manevi değerlerin toplamı, maddi değerlerin ise sade, makul bir seviyesi, insanın bir gemi gibi yürümesini sağlıyor...

Bir şiir mesela, su seviyesini artırıyor.
Aile, su seviyesini artırıyor.
Oğlumun bana sarılması, gülümsemesi, dans etmesi, şaka yapması, şakalarıma gülmesi, koşması, uykusunda kahkaha atması su seviyesini artırıyor.

Yaşamı sevmek, tevekkül, hoşgörü, su seviyesini artırıyor.

13/12/2019

## Çocuğun Gücü

Babamla Kış Uykusu filmi üzerine konuşuyorduk.
İkimiz de bu filmi defalarca izledik.

"Çocuğun gücü" dedi.

Bütün konsantrasyonum o iki kelimeye yoğunlaştı.

Birazdan odamın ışığını kapatıp, kafamı yastığa
koyduğumda bu iki kelime aklımda defalarca yankılanacak...

Çocuğun gücü...
Çocuğun adalet arayışı...
Çocuğun isyanı...

Tıpkı yürümeyi öğrenir gibi, öfkeyi, isyanı da öğrenmek istemesi...

Bileğinin büküldüğündeki sessizliği...

## Daha Fazla Param Olunca Yapacaklarım

$50.000
* İlginç kuş türlerini anlatan boyama ve hikaye kitapları çıkarmak.

$100.000
* Oakland'dan ayrılırken sattığım Subaru Outback'imi geri almak ve motorunu yenilemek.

$250.000
* Sevdiğim kitapların radyo tiyatrosu formatında sesli dizilerini yapıp Afrika Radyo'da yayınlamak.

$500.000
* Afrika Radyo'yu FM olarak hizmete açmak.

$1.000.000
* Melek yatırımcı olarak teknoloji projelerine yatırım yapmak.
* Devasa boyutlarda güvercin, turna ve keklik heykelleri yaptırıp uygun parkların ortasına yerleştirmek.

$2.000.000
* İçinde kütüphanesi ve müzesi de olan kapsamlı bir kuş gözlemevi açmak ve burada kuşlar üzerine araştırmaları teşvik etmek.
* Toplumun geçirdiği değişimden kuşların nasıl etkilendiğine dair farkındalık oluşturan yayınlar çıkarmak.

$5.000.000
* Tamamen kendi ilgimi çeken konular üzerine odaklanan, lise ve üniversiteyi birleştiren bir eğitim enstitüsü kurmak. Bu konular şunlar; yapay zeka / derin öğrenme, uzay, edebiyat, şiir, bağlama, fotoğraf ve film.

## buğday (grain) filmi üzerine

([Filmin Fragmanı](https://www.youtube.com/watch?v=XdcoTpwhQeo) | [IMDB](http://www.imdb.com/name/nm0969427/?ref_=tt_ov_wr))

[Son çalıştığım şirketteki patronum](https://en.wikipedia.org/wiki/Biz_Stone)dan (kendisi aynı zamanda Star Trek'in bilimkurgu danışmanıydı) öğrendiğim yegane bilgi, teknolojinin amacının aslında teknolojiyi hayatın dışına itmek olduğuydu. Yani en iyi teknoloji, gözle görülmeyeni, ekransız olanı, elle tutmaya gerek kalmayanı, neredeyse varlığından dahi haberimizin olmayanı.

Semih Kaplanoğlu'nun yeni filmi bilimkurgu yönüyle bu nedenle çok iyi. Siyah beyaz bir defa; yani seyirciyi güzel renklerle ya da afilli teknolojik oyuncaklarla çocuk gibi oyalamak yerine gerçek bir hikaye anlatmayı tercih etmişler. Semih Kaplanoğlu'nun önceki filmlerine bakacak olursak, sadelikten yana, muazzam bir hikayeci olduğunu görüyoruz.

Filmin ekibinin çoğu -oyuncular da- İsveç ve Fransız, yönetmen, yazarlar ve post-produksiyoncular Türkiye'den. İlk gösterimi de Saraybosna Film Festivalinde yapılacakmış. Şahsen büyük bi heyecanla bekliyorum bu filmi, beklentim çok yüksek.

## doğanın dili

sırtımızda 20 kiloluk çanta, 12 saat boyunca durmadan afrika'daki en yüksek ikinci zirve olan toubkal dağının basecamp'ine yürüdük. şansımıza fırtına çıktı, gece yarısına kadar çadırımızı korumak için etraftan iri taşlar toplayıp duvar örmeye çalıştık. ertesi gün fırtına iyice şiddetlendi, hem doğayla hem de kendi psikolojimizle savaşarak güçlükle zirveye çıktık, hayatımızdaki en mutlu anlardan biriydi herhalde. bi sincapın ağzından ton balık 🐟 kutusunu bir saniye bile düşünmeden çalıp iştahla yedik.

bu deneyimin benim için en değerli yanı, tabiatın insanla konuştuğu dili ilk kez bu kadar net bir şekilde duymuş olmaktı. yaşadığımız fiziksel ve psikolojik güçlükler doğanın canlıları yönlendirmek için kullandığı dilin ta kendisiydi. bu dili anlayan ve yorumlayabilen ustaların ne kadar nadir olduklarını farkettim, yani hem buddha'nın hem celaleddin rumi'nin fiziksel acıların doğadan gelen mesajlar olduğunu söylemesi, peygamberlerin mesaj almak için dağlara çıkması tesadüf değildi. doğa bize hayatta kalmak adına nasıl bir yön izlememiz gerektiğini öğretti.

aylar sonra ankara'da kitapçıları gezerken alıp okuduğum "hayvanlardan tanrılara sapiens" kitabı, toubkal'da yaşadığım deneyimden çıkardığım sonuçları biraz daha eleyip dokumamı ve kafamda netleştirmemi sağladı. genelde çok satan kitaplara mesafeli yaklaşırım ama bu kitap çok iyi, herkese tavsiye ederim.

## otostop ve zaman

6 saatlik El Hosima - Fez mesafesi, dağ yolundan otostopla üç gün sürdü. Bazı köylerde günboyu saatlerce beklediğimiz oldu, genellikle yol kenarında karşılaştığımız çocuklarla arapça pratik yaparak, varsa top oynayarak, yoksa yanımızdaki bisiklet hoparlöründen rap dinleyerek zaman geçirdik.

İnsanlar epey arkadaş canlısıydı, mesela yaklaşık 6-7 saat araç beklediğimiz bir dağ köyünde, köylüler yol kenarında bir ağacın altına halı serip bizimle birlikte öğle yemeği yedi :)

Zaman hiç alışık olmadığım kadar yavaş bir hızla ama eşi benzeri olmayan bir lezzette akıyordu. Dış dünyadaki olağanüstü durağanlık, iç dünyamda, kalbim ve aklımda yani, rio karnavalı olarak tabir edebileceğim bi şölene dönüşmüştü, not defterim düşüncelerle, fikirlerle, çizimlerle doldu taştı.

Bahsettiğim otostop yolculuğu sırasında fotoğraftaki iki kardeşle tanıştık, bizi yeni aldıkları motosikletle epey bir mesafe götürdüler, lakin dağ yolunun sarp yokuşları nedeniyle motor 4 kişiyi çekmekte epey zorlandı ve sürekli hararet yaptı.

Her hararetten sonra 15-20 dakika bekleyip tekrar yola devam ettik, birkaç kez inip başka bir araca binmeyi teklif etsek de kabul etmediler. En sonunda motoru daha uzun süre dinlendirmek için bir köy kahvesine gittik. Çay muhabbet derken birkaç saat geçti, ardından tekrar yola devam, motor bu kez hararet yapmadan gece 11 gibi yolumuzun ayrıldığı kasabaya ulaştırdı.

Kendilerini acemi gösteren heyecanla bir panzerin etrafında koşuşturan polislerin yanından geçip, çadır kurmak için kimsenin rahatsız etmeyeceği bir sokak aramaya başladık. Kasabanın meydanında büyük bir kalabalık toplanmıştı, o gün Fas'ta genel seçimler yapılıyormuş. Yağmur epey şiddetlendi, pek seçici davranmadan bir ara sokağa çadırımızı kurup uykuya daldık, ertesi sabah 4'te uyanarak yola devam ettik...

## yirmili yaşlar

Bir sabah uyanacağız, etrafımızdaki herkes bizden daha genç yaşta olacaklar. Yeni çıkan bi şarkının muhteşem ahenginden bahsedecekler ama kulaklarımız pek iyi duyamayacak. Bir kitabın nasıl da ufuk açıcı, nasıl da ters köşeye yatırıcı yepyeni fikirlerle dolup taştığından sözedecekler ama gözlerimiz kitap okuyacak kadar iyi göremeyecek. Görseler de çabucak yorulacaklar. En korkuncu da, artık ne kendimizi geliştirmek için, ne de değişmek için fırsatımız olacak. İleriye baktığımızda ölüm göreceğiz. Dünyadan geçip gideceğiz ve bu geçişin en güzel döneminin, 20'li yaşların kıymetini çok iyi bilmeliyiz.

## sahara çölü

Bir yanda güneş batarken, diğer yanda ay beliriyor. Çöl, tabiatın müsade isteyip insanla gökyüzünü başbaşa bıraktığı yer. Etrafta ne bir karınca, ne de yaprak hışırtısı var. Karanlık çöküp ay yörüngesinde ilerlerken, rüzgar da şiddetlenmeye başlayıp kum taneciklerini tek tek istediği noktalara bırakıyor. Rüzgar, bu başyapıtın ardındaki sanatçının fırçası adeta; her akşam ortaya çıkıp gündoğumuna dek çölün her milimetre karesini, bütün kum tepelerini en ince detaylarına kadar geometrik oyunlarla nakış gibi işliyor. Rüzgarın şiddetli olmadığı bir kuytuya uyku tulumlarımızı serip yatıyoruz, üç gün iki gece buradayız, erzağımız elma, mandalina, soğan, domates, ekmek ve birkaç litre su.

## varlık ve güzellik

Temmuz ayında yola çıkışımızdan beri sayısız eve misafir olduk, bunlardan bazılarında elektrik bağlı değildi.
Bu da tek haneli bir köy evi, Türkiye'de bir yerde ama neresi olduğu mühim değil. Bu gözler Alaska'da plazma tv'den NBA maçı
izleyen kızılderililerin köyünü de gördü ama anadoludaki köyler kadar güzeline ve zenginine rastlamadı.

Zenginlik zamana karşı cılızsa, ondan bir hayır gelmez. Son model elektronik cihazları alırsınız eve, üç beş
yıllığına zenginsiniz. Ama bir evde öyle detaylar olur ki, sizi ömür boyu zengin kılar. O detayların bulunduğu yer kadar,
gören gözler de zenginleşir.

Bu gezinin katkılarından biri, varlığın ve yokluğun manasına yaklaşmak oldu. Eskiden toplumdan farklı düşündüğümü sanıp
esasında aynı formüllerle farklı sonuç çıkardığımı farkettim. Eskiden yokluk olduğunu sandığım şimdi gördüğüm
varlıklar arasında kaybolan değersiz bir detaya bürünüyor, eskiden gözüme yaş tanecikleri konduracak bir görüntü,
bugün gözlerime büyülü bir güzellik gibi geliyor.

Dünyaya kalıcı güzelliklerini gösterdiği için şükürler olsun.

##  Tanışacağın herkes senin bilmediğin birşeyi bilir

> [Tanışacağın herkes senin bilmediğin birşeyi bilir.](quotes.md)
— Bill Nye

Herkes -eğitimi, işi, parası, yaşı, dini inancı, hayata bakışı ne olursa olsun- senin bilmediğin en az birşeyi biliyor.
İçindeki dünyanın bereketi, karşılaştığın, tanıştığın, birlikte yaşadığın insanlardan öğrendiklerine bağlı.

Herkesten yeni birşey öğrenebilirsin. İşin ilmi, doğru insana doğru soruları sormaktan, diyalogların süratini ve
şiddetini düşürüp, ucunu açık bırakmaktan geçiyor. Bunu yaptın mı eğer, sade bir öğretmenden değil, bir esnaftan da,
tır şoföründen de, sivil polisten de, siyasetçiden de, bir çobandan da hayat ve dünya hakkında birçok değerli bilgi
alabilirsin.

## Isparta'dan Doğubeyazıt'a...

Hayat sen plan yaparken başına gelenlerdir diye boşuna dememişler.

Isparta'da bir gün otururken dedemi görmeye Fethiye'ye yola çıktık sırt çantamıza üç tane tişört bir iki çorap atarak. Fethiye'de birden bastıran can sıkıntısıyla, Ankara'ya, oradan trenle Kars'a geldik.
Ve bu sabah Kars - Tiflis otobüsüne binip Gürcistan'a doğru yola çıktık. Amacımız hem Nova biten vizesini yenilesin, hem de Kars'a kadar gelmişken, Gürcistan'ı da görmeden gitmeyelim. .

Otobüsten indik, sınır kapısından geçeceğiz. Benim işlemler çabucak yapıldı, ama Nova Gürcistan sınırını vize problemi nedeniyle geçemedi. Bizim polisler eğer Nova'nın çıkışını yapsa, Nova hem Gürcistan'a giremeyecek, hem de Türkiye'ye geri almayacaklar. Sınır kapısında kalacak garibim. Bu arada ben de sınırı geçtim Gürcistan'a girmiş görünüyorum. 5 Dakika falan Gürcistan tarafında Türkçe bilen Gürcü polisle mubabbet edip tekrar Türkiye'ye geri dönerek belki de dünyanın en kısa uluslararası seyahatini gerçekleştirmiş oldum..

Sınır kapısında polisler sağolsun Nova'yı ülkeden çıkış yaptırmadı. Hatta bize bir bilgisayar verip, araştırma yapmamızı sağladılar. Güç bir duruma düşmüştük ve ne yapalım ne edelim derken zaten kafamızda dolaşan bir planı devreye koyduk, Türkgözü sınır kapısından 5-6 saat uzakta bir sınır kapısı olan İran'a gidelim dedik..

Tabii dağın başında, Türkgözü sınır kapısındayız. Biraz yürüyüp el ettik, Gürcistan'a benzin almaya giden bir yöre insanı hemen aldı bizi, köye kadar götürdü. Oradan bir kamyon geçiyordu, kasasında birkaç saatlik yolculuktan sonra Iğdır otobüsüne, oradan da Doğubeyazıt'a geldik..

Şimdi de İran sınırında, Doğubeyazıt'ta bir çay ocağında oturuyoruz. Beşiktaş'ın maçı varmış. Bir iki el tavla oynar herhalde otele gideriz. Gene de ne olacağı belli olmaz, iki adım öteye yola çıkıyorsun, iki adım daha gidivereyim derken, yol gittiğin yönün tersine kadar uzayıveriyor.

## Devrimci Girişimcilik

24.10.2016

Aylar önce Mountain View'a bir iş görüşmesi için gittiğimde geçirdiğim üç saate acımıştım. Kendini Google'ın ve Facebook'un en önemli eski mühendisleri sayan iki tuhaf adam, "kaç para istiyorsan söyle, hiç vakit kaybetmeden gel işe başla" diyordu. 10 yıl önce olsaydı heyecanlanır, gururum okşanırdı. Ama 6 ay önce o gün taksiye ödediğim paraya ve zamana acımıştım. Uyuşturucu etkisindeymiş gibi tuhaf, sapıkça iş enerjileri vardı karşımdaki adamların. "IPO'ya hazırlanıyoruz, bir yıl sonra zenginsin" dedikleri sıra içimde miğde bulantısı uyandıran hisler oluşmaya başlamıştı bile.

O binadan kendimi dışarı attığımda oksijenin tadı ayrı bir güzeldi sanki. 5 yıl önce Türkiye'den gelip yerleştiğim Oakland'a dönünce o akşam üzeri, kendimi karantinaya alınmış güvenli bir bölgede gibi hissetmiştim. Para hırsından deliye dönmüş kalabalık neyse ki Oakland'ı henüz işgal etmemişti.

Sözün hasılı, bir bütün olarak startup ve girişimcilik kültürünü çalışma saatleri dışında hayatımdan uzak tutuyorum. Bu kültürün ortasında yaşasam da, kendimi
 tüketici, mühendis, girişimci gibi kelimelerle tanımlamıyorum. 28 yaşındayım, tıpkı 10 yıl önceki gibi, bugün hala kendimi devrimci olarak tanımlıyorum. 

Hem ABD'de yaşayıp, hem startup'lardan ekmek yeyip, hem de kendini devrimci olarak tanımlamak kendi içimde yıllardır içinde bulunduğum bir iç çatışma, ve bu durum belki de bugün hala kendi kendimle barış halinde olabilmemin tek sebebi; dünyaya devrimci pencereden bakıyorum. Arkadaşlarımdan aşık olduğum kadına, 

mümkün olduğunca uzak kalmaya çalışıyorum hakkında yazıları okuyunca, birkaç yıl önce tarımla ilgili startup yapmayı kafaya koyduğum dönem aklıma geldi.

düşündüğüm fikir, çiftçiler için sosyal bir pazar platformu oluşturmaktı. yani amacım istanbul'da sebze pazarına gitmekten aciz elitlerin kapısına sağlıklı gıda girmesi değil, tam tersine, onların parçası oldukları tüketim kültürünün çiftçiyi sömürmeye dayalı sistemini kökünden sarsmaktı. bankadaki birikimimi bi kamyonete yatırıp, insanların doğrudan çiftçiden alışveriş yapabileceği bi site kurmayı tasarlıyodum. bence bütün dünyada esas çözülmesi gereken en acil sorun çiftçilerin hakkını hukukunun yenmesidir. çiftçilik komisyoncu mafyasından özgürleştirilmeli, çiftçi kendi ürününü istediği pazarlara kendi belirledi fiyattan ulaştırabilmelidir. 

fakat dünyanın gittiği yön tam tersi. çiftçilik ne kadar merkezileştirilirse, pahalı organik tarımı ortaya çıkaran neden zaten corporate çiftçiliği. bin yıllardır organik tarım yapan çiftçi halkı ışık girmeyen tekstil atölyelerine maden ocaklarına mahkum edip, çoluk çocuklarına apaçi çomar diye hakaret edip kapısına organik tarım ürünleri bekleyen tüketici kitlesi sadece büyük şehirlerde var. 

girişimcilik: orta sınıfın konforuna katkıda bulunmak, gündelik hayattaki pürüzleri kar getirecek, büyüme sağlayacak yöntemlerle ortadan kaldırarak kar elde etmeyi amaçlamak.

devrimcilik: işçi ve köylü sınıfının hayatını, sosyal adaleti iyileştirmek için, irrasyonel güdülerle kısa zamanda köklü değişimler amaçlamak.

## Buzulcu

03.08.2016

bazen düşünüyorum, gözümün önünden film gibi görüntüler geçiyor. 

mesela alaska'da matanuşka buzullarını özel mülkiyeti gibi, devletten bedavaya satın alıp giriş çıkışı paralı yapan adama "buzulu nasıl mülkiyetine aldın?" dediğimde "çok çalışarak" yanıtını vermesi. 

Bir insan buzul için nasıl çok çalışabilir ? Küresel ısınmayı mı durdurmaya çalıştın mübarek ? İşin gerçeği ise şu; ABD 1980'lerde eskimo ve kızıl derililere "sizin bölgeniz şurası" deyip ayırmış ve geri kalan bütün arazileri beyazlara ücretsiz dağıtmış. Petrol gelirlerinin yüzde onunu da bu işgal kolonisine tahsis etmiş. Birkaç akıllı da çıkıp koca buzulu özel mülküne yazdırmış. 

Bunun üzerine, çalışma hayatında yüzlerce kez duyduğum "working hard" (çok çalışmak) sözleri aklıma geliyor. Eksiksiz her defasında büyük bir samimiyetsizlik hissetmiştim. Eğer ABD'de biri size çok çalışma sözünü vurgulayarak söylüyosa, bu demektir ki yolunacak kaz arıyor. Arkanızı kollamakta fayda var.

Neden mi? Şöyle açıklayayım.

Malcolm X okul çıkışı çalıştığı restorandan eve dönerken, kendisinden yaşça büyük bi beyaz kumar oynamayı teklif etmiş. Malcolm X tüm parasını kaybettikten sonra, kumar oynadığı beyazın aslında başka çömez siyahlarla da oynadığını ve istisnasız hep kazandığını öğrenmiş. Çünkü taktiği, oyunu iyi bilmeyenlerle oynayıp, hile yaparak hep kazanmakmış. 

"Eğer bir adam kumarda hep kazanıyorsa, hile yaptığı kesindir" demiş Malcolm X. 

Kapitalist düzendeki hile yapmanın (çalmanın, yağmalamanın) parolası "çok çalışmak" dır. 

Dünyada varolmayan, sanal bir düzen kurup kendi para biriminizi diğerlerinden kat kat daha güçlü hale getirebilirsiniz mesela.

